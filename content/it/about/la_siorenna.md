---
title: "La Siorén'na"
tags: []
featured_image: "/images/siorenna.jpg"
description: "C'era una volta"
---

{{< figure src="/images/siorenna.jpg" title="La Signorina" >}}

La casa di famiglia e il podere annesso fu fino alla fine dell'800 un
beneficio parrocchiale della diocesi di Cremona, si narra che fosse utilizzata
come casa di villeggiatura del [prevosto](https://it.wikipedia.org/wiki/Prevosto).
Fu acquistata agli inizi del 1900 dal bisnonno **Giuseppe Bonfanti**, chimico
farmacista che esercitava la professione nella storica farmacia di via Farini
insieme alla consorte **Vittorina Ferrari** nata da una famiglia di tipografi di
Parma. La famiglia era composta dai 2 coniugi Bonfanti e dai loro 7 figli: Enrico,
Clotilde, Nora, Leopoldina, **Maria**, Pia e Oreste. Naturalmente vista la
numerosa ciurma di marmocchi, nella casa lavorava la mitica tata Alda. La cura
dei campi era affidata a una famiglia di mezzadri che abitava nella porzione
di casa oggi dedicata al [B&B]({{< ref "/beb" >}} "Bed and Breakfast").
Con il passare degli anni il nonno Beppe acquistò la farmacia di Salso Maggiore
e la tenuta di Vizzola continuò ad essere utilizzata come casa di villeggiatura
estiva. Giuseppe si recava al lavoro con la storica Topolino che veniva
puntualmente revisionata nella "rimessa", l'attuale laboratorio per il vino.
Dopo la morte del nonno Beppe la nonna Vittorina continuò ad abitare insieme
alla figlia **Maria** che, essendo rimasta zitella, era a detta di tutti:
"La Siorén'na". Quando venne a mancare anche la nonna Vittorina la signorina
Maria si trasferì a Vizzola dove si dedicò a tempo pieno alla cura del podere.
A quegli anni risale anche l'impianto della nostra vigna che ha ormai più di 60
anni. La zia Maria, aiutata da alcuni "lavoranti", tra cui lo storico contadino
e trattorista Mirri, piantò anche il frutteto e avviò l'allevamento delle api.
La produzione delle piante da frutto fu incrementata dalle mani sapienti di
Oriente che riuscì ad innestare diverse varietà di mele anche su un'unica pianta.
Tutte le estati la casa si riempiva di fratelli, sorelle, cognati, nipoti e più
tardi anche pronipoti, ma il più grande affetto per questo luogo lo aveva lo zio
**Guido Generali**, marito di Pia, che trascorse anche parte del periodo della
guerra in questa casa. Dopo una lunga vita Maria morì ultranovantenne e la casa,
che apparteneva a tanti cugini, rischiò di essere venduta, ma venne acquistata da
**Silvio Bocchi**, il figlio di Clotilde, che poi la lasciò al figlio Carlo
(attuale proprietario) dopo avergli insegnato la cura della vite e il processo
di vinificazione. Da allora il podere per la parte dei seminativi viene
lavorata dal confinante **Gianni**, mentre la cura del vigneto, dell'orto, del
frutteto e delle api è sempre fatta dalla famiglia Bocchi: **Carlo**, la moglie
**Lucia** e i loro 3 figli **Marta**, **Tobia** ed **Emma** che all'occorrenza
danno una grossa mano.
